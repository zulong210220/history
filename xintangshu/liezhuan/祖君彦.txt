祖君彦，齐仆射孝徵子。博学强记，属辞赡速。薛道衡尝荐之隋文帝，帝曰："是非杀斛律明月人儿邪？朕无用之。"炀帝立，尤忌知名士，遂调东都书佐，检校宿城令，世谓祖宿城。负其才，常郁郁思乱。及为密草檄，乃深斥主阙。密败，世充见之，曰："汝为贼骂国足未？"君彦曰："跖客可使刺由，但愧不至耳！"世充令扑之。既困卧树下，世充已自欲盗隋，中悔，命医许惠照往视之，欲其苏。郎将王拔柱曰："弄笔生有余罪。"乃蹙其心，即死，戮尸于偃师。
